Parole di verità per acquietare la paura della guerra
Oṃ maṇi padme hūṃ
Vittorioso Maitreya, sublime e nobile Avalokiteśvara,
feroce sovrano Hayagrīva, Jetsün Tārā, e voi tutti,
buddha, del cui nome il mero suono dissolve ogni paura,
compassionevoli fonti di rifugio: ascoltatemi, vi prego.
In questo tempo in cui gli individui esperiscono ondate oceaniche
di karma negativo e gelosia – era della quintuplice decadenza e della guerra –
e siamo oppressi da intensa sofferenza, lotte e dissidi,
vi prego: bruciate tutto questo nel fuoco della vostra compassionevole saggezza.
Fate piovere il nettare dell'amore
su chi attizza le fiamme dell'odio.
Benediteli affinché si riconoscano come madri e padri l'uno dell'altro,
ispirando così eventi di buon auspicio e felicità.
Che i malevoli spiriti elementali
che penetrano nella mente degli esseri
trasformandoli istantaneamente in titanici guerrieri,
non abbiano mai più tale predominio in questa terra.
Tutti coloro che sono morti in guerra o in combattimento
smettano subito di indulgere nelle cause ed effetti di atti distruttivi,
e, rinati nella terra pura di Sukhāvatī,
conducano tutti quanti a quello stesso regno dei buddha.
Possano tutti gli esseri godere di una sana e lunga vita,
liberi da dissidi e guerre, e vivere secondo le dieci virtù,
godendo di piogge opportune e di abbondanti raccolti;
e possano gli aspetti favorevoli dell'ambiente e degli esseri crescere esponenzialmente.
Che queste vaste e pure preghiere si compiano
grazie alla compassione del Guru, dell'Yidam e dei Tre gioielli, rari e sublimi,
alla talità, che per sua natura è totalmente pura,
e grazie all'apparenza delle cose, infallibile natura di cause ed effetti.