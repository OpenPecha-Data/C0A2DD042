Wang Dü: ‘La grande nube di benedizioni’ La preghiera che magnetizza tutto ciò che appare ed esiste
Oṃ āḥ hūṃ hrīḥ!
Nel palazzo del potere, l’ardente fulgore della grande beatitudine,
dimorano le incarnazioni della saggezza del discernimento, l’unione di beatitudine e vacuità:
ognuna su di un fiore di loto, la cui natura è beatitudine libera da ogni attaccamento,
e lo splendore di un grande e radioso sole di vajra,
Dharmakāya Amitābha e Vajradharma,
Avalokiteśvara, Signore del mondo, manifestazione stessa della compassione,
Padma Gyalpo, che controlli tutto il saṃsāra e nirvāṇa,
Possente heruka, che soggioghi tutto ciò che appare ed esiste,
‘Saggezza segreta (Guhyajñāna) e Vajravārāhī,
Döpé Gyalpo, Re del desiderio, estasi suprema, fonte della saggezza di grande beatitudine,
Kurukullā, che affascini la mente di ogni essere vivente senza eccezioni,
signori e signore dei mudrā ordinari e supremo, danzanti in beatitudine e vacuità,
schiere di ḍāka e ḍākinī di vajra, che attraete e magnetizzate!
Sempre dimorando nello stato di grande uguaglianza di apparenza e vacuità,
con la danza del vostro corpo di vajra, fate tremare i tre piani di esistenza;
con il suono della vostra risata, la vostra incessante parola illuminata, attirate i tre mondi;
raggi di luce rossa scaturiscono per colmare tutto il saṃsāra e nirvāṇa,
fanno vibrare e raccolgono l’essenza vitale dell’esistenza condizionata e della pace assoluta.
Con la vostra mente illuminata di grande passione di vajra,
concedete il supremo di tutti i desideri – i due tipi di siddhi;
e con i vostri grandi uncini e lacci di vajra
legate il mondo dell’apparenza ed esistenza in seno alla grande beatitudine.
Danzatori nel gioco dell’infinita rete dell’illusione,
che colmate lo spazio fino a traboccare, come un vasto spargimento di semi di sesamo,
vasta schiera delle Tre Radici, assemblee di deità che magnetizzano,
con devozione vi preghiamo: ispirateci con le vostre benedizioni,
concedeteci le realizzazioni, ordinarie e suprema, e così i siddhi
per magnetizzare, senza ostacoli, tutto ciò che desideriamo!