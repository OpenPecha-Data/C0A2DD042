Het gebed van Yeshe Tsogyal
[namo guru] (‘Hulde aan de Goeroe!’)
Grote Goeroe, zegen mij,
opdat ik in al mijn toekomstige levens
in het paleis in uw zuivere land
nooit van u gescheiden zal zijn, maar altijd bij u zal blijven, meester,
om u met onwankelbare devotie
te dienen en te behagen,
en de overdracht te ontvangen van uw zegen die als nectar is:
uw diepgaande realisatie, de ware essentie van uw geest.
Laat de zegen van uw verlichte lichaam, spraak en geest
mijn eigen lichaam, spraak en geest doen rijpen,
opdat ik de diepzinnige fasen van
opwekking en voltooiing leer beheersen.
Moge ik de demonen van verkeerd zicht volledig uitdrijven,
tezamen met ziekte, schadelijke krachten en obstakels,
en mogen goede metgezellen en bestaansmiddelen zich vermeerderen,
opdat al mijn wensen worden vervuld, precies zoals ik dat wens.
Laat op knekelvelden, in kluizenaarshutten, retraiteplaatsen in de sneeuw
en op andere afgelegen plaatsen met alle volmaakte kwaliteiten,
de hoogste essentie van diepe samadhi-meditatie
mijn onophoudelijke beoefening zijn.
En moge ik als gevolg van deze beoefening
de vier activiteiten volbrengen
opdat zelfs goden en rakshasa’s in mijn dienaren veranderen,
en ik zo in staat ben de leer van de Boeddha te beschermen.
Moge al het verheven onderricht dat door de Boeddha is gegeven
moeiteloos in mijn geest verrijzen;
en wanneer ik deze hoogste kennis heb verworven,
moge ik dan de hoogste realisatie behalen.
Moge ik door de oorzaken en voorwaarden van bodhichitta
alle levende wezens bereiken en aantrekken, niet één uitgezonderd,
en moge, door de kracht van mijn handelingen, zo onbegrensd als een wensvervullend juweel,
onze verbintenis tot het grootste welzijn dienen en van de diepste betekenis zijn.
Moge ik maken dat het onderricht van Boeddha zich verspreidt,
opdat het aantal dragers van de overdrachtslijn en leraren van de Dharma toeneemt,
alle wezens tot gelukzaligheid worden gebracht
en alle bestaansrijken tot boeddhavelden worden gezuiverd.
Laat er uit mijn lichaam, spraak en geest
oneindig veel emanaties verschijnen
tot welzijn van iedereen die onderricht ontvangt,
precies zoals een ieder dat nodig heeft.
Moge ik beseffen dat het geheel van samsara en nirvana
uw manifestatie is, Goeroe, onscheidbaar van u,
en moge ik, door te begrijpen dat de drie kaya’s voor altijd ondeelbaar één zijn,
snel de alwetendheid van boeddhaschap verwerven.
Mogen voelende wezens hun gebeden aanbieden,
mogen de meesters hun zegeningen verlenen,
mogen yidams verworvenheden schenken,
mogen dakini’s voorspellingen doen,
mogen Dharma-beschermers obstakels verdrijven,
moge de leer van de Boeddha zich verspreiden en bloeien,
mogen alle wezens geluk en welzijn ervaren,
mogen zij volgens de Dharma leven, dag en nacht,
mogen onze eigen doelen en die van anderen spontaan worden bereikt.
Moge door de van nature volkomen zuivere verdienste hiervan
de diepten van samsara, de lagere rijken, geleegd worden,
opdat wij niet langer in deze oceaan van het bestaan zullen blijven
maar gezamenlijk de drie kaya’s verwezenlijken – allemaal tegelijk.
Moge de geheime schat van alle boeddha’s
– het hoogstverheven, onovertroffen onderricht van Dzogpachenpo –
schijnen als een zon die aan de hemel verrijst
en zich over de hele wereld verspreiden!
Mogen deze verdienste en mijn andere positieve daden toenemen
opdat ik alle kostbare kwaliteiten belichaam die de wensen van de volmaakte meester vervullen
en het vermogen bezit om het kostbare onderricht van de Boeddha te verspreiden en te laten opbloeien.
Moge ik de hoogste wijsheid, liefde en kwaliteiten verwerven opdat ik volmaakt verlicht word,
en mogen alle voelende wezens in de zes rijken worden bevrijd uit samsara’s grote oceaan van lijden en snel volledige boeddhaschap bereiken.