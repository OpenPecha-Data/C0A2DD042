Marmé Mönlam: la preghiera di offerta della luce
Hung! Tu che incarni tutti i buddha del passato, presente e futuro,
il “Nobile essere che dissolve la tenebra dell'ignoranza”, con tutte le deità del tuo seguito,
maestro, Signori del vajra insieme alle vostre consorti,
assemblea dei fratelli e delle sorelle, vasta come l'oceano:
voi tutti, senza eccezione, guardate a noi con amore,
e restando qui, in questo maṇḍala dell'Illuminazione Suprema,
siate i testimoni del realizzarsi delle nostre aspirazioni e preghiere!
Sovrani di vajra, meravigliose incarnazioni di tutti i buddha,
supreme consorti dei buddha, madri che generano i buddha,
emanazioni della loro mente di saggezza, figli dei buddha, detentori dell'insegnamento della mente risvegliata della bodhicitta,
fratelli e sorelle, assemblea dei vidyādhara che condividono il medesimo samaya,
da ora in poi, fino al conseguimento dell'Illuminazione,
senza mai lasciarmi, dimorate come gemma che orna il mio punto coronale!
Quando sorgono tutte le percezioni passate, presenti e future del mio corpo, parola e mente,
persino quelle del sonno e del sogno,
ch'io le veda come il Lama yabyum e i fratelli e sorelle di vajra.
Ch'io possa compiacervi nel corpo, nella parola e nella mente,
e servirvi con devozione e rispetto profondi!
Quando le percezioni di questa vita declinano,
e quando, al momento della morte, sorge per prima cosa la luminosità del dharmakāya,
poiché ho ricevuto le istruzioni sull'arte perfetta di riconoscerla,
senza separarmi da Amitābha, “Luce infinita” del dharmakāya,
ch'io possa liberarmi nello spazio del dharmakāya primordialmente puro!
se il mio rigpa non ha riconosciuto la sua radianza nel dharmakāya,
se le mie percezioni e la mia consapevolezza nel bardo sorgono come deità automanifeste,
mostrando alla mia mente la sua pura energia,
sotto forma di suono, colore, luce e radiosità accompagnata dal suo stesso suono,
ch'io possa liberarmi nel regno puro del saṃbhogakāya, dotato delle cinque perfezioni!
Così, se il mio rigpa non giunge a piena maturazione,
e io sono distratto dalle apparenze illusorie del bardo del divenire,
ricordandomi del Sovrano di vajra e della sua consorte,
e in virtù di questa lampada dell'apparenza e della luminosità,
completamente circondato da un'assemblea di pawo e khandro,
chi io possa liberarmi in questo puro luogo celeste!
Mentre osservo i regni delle sei classi di esseri dominati dal loro karma passato,
e vago nel saṃsāra, sospinto dalle tendenze abituali,
praticando congiuntamente le fasi profonde di sviluppo e completamento,
ho conseguito un corpo umano libero e ben dotato;
Attraverso il tendrel favorevole di questo riunirci in un unico maṇḍala,
e mediante il samādhi che si concentra su quest'unica lampada,
possiamo unirci tutti in quest'unico maṇḍala, e non separarci mai!
A quel punto, trasformandomi nella deità yidam nobile e suprema,
e grazie all'amore del maestro di vajra,
che l'ascolto perfetto, la contemplazione e la meditazione compenetrino il mio flusso di coscienza.
Pacificando negatività e pericoli grazie alla pratica delle istruzioni del Dharma,
ch'io possa conseguire il Frutto assoluto della realizzazione!
Che io sia un detentore della suprema gemma dei due siddhi,
nato nei regni delle sei classi di esseri impuri,
che io sia un guerriero o un mercante, di bassa casta o di casta sacerdotale,
contadino, donna, bambino o śramaṇa,
che io sia un saggio, esperto in ogni ramo dello scibile,
nato in una famiglia onorata o di infima reputazione,
d'alto o basso rango, invalido o maestro del Buddhadharma,
un uccello o altro animale o mendicante in una città,
per insegnare ad ogni singolo essere secondo le sue necessità,
ch'io assuma forme diverse per addestrare gli esseri!
Generosità, parole gradevoli, insegnamento adeguato e comportamento benefico:
attenendomi a queste quattro attrattive per radunare i discepoli,
e abile in metodi infiniti,
ch'io possa far scendere una pioggia di Dharma, in base alle necessità di ciascuno,
liberare dal saṃsāra le sei classi di esseri che sono stati per me padri e madri,
ed essere una lampada che dissolve la tenebra dell'ignoranza!
Giacché tutto ciò che appare ed esiste, saṃsāra e nirvāṇa, è fin dai primordi perfettamente contenuto nella vastità del dharmadhātu,
e giacché l'ignoranza, una volta purificata, è il Vajra supremo che sorge da sé,
possano tutti gli esseri, senza sforzo e contemporaneamente,
essere indivisibili dallo yidam, il Signore delle famiglie dei Buddha,
e conseguire il Frutto non duale!