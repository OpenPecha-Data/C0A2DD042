Gebed en offerande aan ‘de grote leeuw, het juweel Gesar’, die spontaan activiteiten volbrengt 1
Hung hrih! In de rakshasa -stad van verschrikking, op de koperkleurige berg van glorie,
bevindt zich het rijk van Lotuslicht , de boeddha van de drie kaya’s:
een toornig boeddhaveld, donkerrood als een razend inferno.
In ons vajra-lichaam is dit de stad van het hart,
en daar ‒ in het paleis van de vidyadhara’s, daka’s en dakini’s ‒
verwijlt de onvernietigbare vorm van wijsheid die samsara en nirvana gelijkstelt,
de belichaming van het oneindig aantal boeddha’s: Padmasambhava, de Lotusgeborene.
De kracht van zijn mededogen neemt op magische wijze vorm aan.
Omringd door menigten van zowel mannelijke als vrouwelijke yogi’s en siddha’s
komt u, met uw vajra-dans als van een yogi, uit de hemel
om ons, uw toegewijde zoons en dochters, uw zegen te kunnen geven
en manifesteert u zich als onze beschermer, de temmer van mara’s, de drala werma :
Grote vidyadhara ‒ meest verheven sieraad van deze wereld,
zwaaiend met uw wijsheidszwaard, uw boog en uw pijlen,
krachtige en machtige bedwinger van legioenen van samsarische vijanden,
verheven wezen, groot leeuwensieraad, Sengchen Norbu Dradul ‒ tezamen met uw leger van dienaars,
uw gehele gevolg, zonder een enkele uitzondering,
slaakt u de donderende oorlogskreet Ki ki! So so !
Uw befaamde banier, zinnebeeld van voorspoedigheid, wappert hoog aan de hemel;
uw rijdier, het hoogst verheven vajra-ros, verplettert onder zijn hoeven
hart en levenskracht van obstakelmakers en damsi -demonen.
Laat vanuit zich samenpakkende wolken van uw zegeningen een oneindige stroom siddhi’s neerdalen!
Wanneer wij fortuinlijken u offerandes brengen, wanneer wij u loven en prijzen,
laat uw mededogen dan geen grenzen kennen en kom nu, naar deze plek!
Aanvaard de beste offerande, deze nectar die de zegedrank van krijgers is!
Aanvaard deze offerande van torma, die de levenskracht bezit en elke wens vervult!
Aanvaard deze opwekkende offerande van ritueel water van zuivering!
Aanvaard deze rookofferande van helder licht en geurige wierook!
Aanvaard deze offerande van zijde, vaandels en muziek!
Aanvaard deze geheime offerande van ervaringen van leegte en gelukzaligheid!
Aanvaard deze offerande van het hele universum in de vorm van een dradenkruis!
Aanvaard deze offerande van oorspronkelijke wijsheid die alle dingen gelijkstelt!
Bezie ons met uw mededogen, machtige leeuw, o kostbare!
Verbreek nooit uw belofte, u die de emanatie van Manjushri, Avalokiteshvara en Vajrapani bent!
Vanaf nu tot aan verlichting, laat ons nooit gescheiden zijn!
Behoed ons, beschut ons, schenk ons uw zegen, voer uw verlichte activiteiten uit!
U bent de belichaming van liefde ‒ de hoogste vorm van genegenheid,
uitgerust met alle wapens van groot mededogen.
U bent de grootste in het onderwerpen van negatieve krachten;
u bent degene die alle verschrikkingen van de vier mara’s verdrijft!
Toon de kracht van uw alwetende wijsheidsgeest
en laat uw onmetelijke zegen tot diep in ons hart stromen!
Bekleed onze kanalen, innerlijke lucht en gewaarzijn met oorspronkelijke wijsheid,
en maak alles wat we doen tot het pad naar verlichting!
Schenk ons de siddhi’s met de macht en beheersing
over de activiteiten van vernietiging en zorg voor wezens,
opdat wij met duizelingwekkende kracht de vurige mantra’s kunnen gebruiken die mara’s onderwerpen
en in staat zijn de geest van levende wezens naar de Dharma te wenden!
Zet in deze geheime schatkamer, de eindeloze knoop van ons hart,
de deur naar de juwelen van geheugen, voortreffelijkheid en intelligentie wagenwijd open!
Laat altruïstische activiteiten even oneindig als de ruimte zijn,
en breng het welzijn tot stand van onszelf en anderen, precies zoals onze geest verlangt!
Laat ons de ontwaakte geest van bodhichitta bezitten en handelen als de bodhisattva Samantabhadra,
en maak dan, doordat wij het verheven voertuig van het diepzinnige Vajrayana volgen,
dat onze realisatie van de paden en stadia steeds groter wordt,
opdat wij snel volledige bevrijding bereiken, die de hoogst verheven verlichte staat van de overwinnaars is!