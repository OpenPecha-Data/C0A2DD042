La maledizione del Rishi Un'invocazione della mente di saggezza e degli impegni sacri sotto forma di preghiera di aspirazione, per invertire disordini e tumulti dei tempi bui.
Namo guru ratnatrayāya! 1
O guida di questo eone fortunato, ornamento della corona dei Śākya,
secondo buddha, Signore Orgyen Tsokyé,
e voi, otto figli prossimi, guidati dai
supremi e nobili Avalokiteśvara, Mañjuśrī e Vajrapāṇi;
voi, ventuno Tārā, e assemblea degli anziani,
maestri-radice e del lignaggio, deità yidam pacifiche e irate,
Ḍākinī dei tre luoghi, protettori del Dharma della saggezza;
voi, custodi delle quattro direzioni e voi, settanta gloriosi protettori;
voi, grandi maestri con il potere della chiaroveggenza e delle azioni miracolose:
nella vostra saggezza, volgete l'attenzione a tutti gli esseri che si trovano presi in un conflitto, vi prego.
Il karma negativo condiviso dagli esseri in quest'ultima era oscura
spumeggia come un enorme oceano;
la bontà è negletta, mentre i demoni del male
agitano intensamente le menti di chi detiene potere e influenza,
sputando fuori guerre che potrebbero ridurre in polvere questa Terra.
Uragani di armi escogitate da perverse aspirazioni
si scatenano per trasformare in cenere, in un istante, l'universo intero e i suoi abitanti.
Le avvisaglie del funesto presagio che la distruzione totale si avvicina
appaiono chiare in ciò che si vede, si sente e si pensa nel nostro mondo.
Ma gli ignoranti restano irretiti dentro la ragnatela dell'illusione e del dubbio,
talmente stupidi da non allarmarsi neppure.
Il terrore ci riempie al solo sentir parlare o pensare
di una trasformazione di questo mondo che non ha precedenti.
E non abbiamo altri mezzi o speranze di invertire tutto ciò
se non i Tre gioielli e le Tre radici, che non ci traggono mai in inganno;
ad essi rivolgiamo il nostro pianto, come bambini piccoli che chiamano con un vagito i loro genitori.
Ascoltate, vi preghiamo, le nostre preghiere disperate,
e ricordate gli impegni che avete preso un tempo.
Tendete mani compassionevoli, veloci come il fulmine,
per dare riparo a coloro che hanno bisogno di protezione, e liberateci dal nostro terrore.
Quando i potenti barbari che saccheggiano la felicità degli esseri del nostro mondo
tramano le loro battaglie,
trasformate, vi preghiamo, questi comandanti e i loro sgherri—
spietati malfattori —
in propugnatori di pace, felicità e armonia.
Estinguete qui ed ora le circostanze avverse della guerra,
e allontanate e distruggete le demoniache armi atomiche.
Poi, su tutta la nostra meravigliosa Terra,
che fioriscano in ogni direzione gli insegnanti, lo studio e le realizzazioni del Dharma.
Liberate il mondo dagli artigli delle orrende bande dei carnefici, umani e non,
che uccidono gli insegnamenti e gli esseri senzienti fino a cancellarne persino il nome.
Che la vasta felicità saturi il mondo intero,
e attraverso la gloria delle quattro attività 2 gli esseri assurgano a ciò che davvero è in Alto 3 .
Che i tempi diventino perfetti come nell'Età dell'Oro, senza il pericolo della guerra e dei conflitti,
e tutti siano immersi nell'estasi costante di una danza di beatitudine e gioia.
Grazie alla compassione dell'oceano dei Tre gioielli
e grazie al potere della verità del dharmadhātu, dotato di tutti gli aspetti supremi,
che i propositi delle nostre preghiere pure si compiano
e così sia per le nostre speranze e aspirazioni.
tadyathā pañcendriyāvabodhanīye svāhā