Preghiera e offerta al “Grande Leone, la gemma Gesar”, che porta a compimento spontaneamente le attività 1
Hūṃ hrīḥ! Nella terrificante città dei rakṣasa , sulla gloriosa montagna color del rame,
si trova il campo del buddha dei tre kāya Luce infinita ,
un regno impregnato d’ira, color rosso scuro come la furia dell’inferno.
Nel nostro corpo di vajra, questa è la città del cuore,
e qui, nel palazzo dei vidyādhara, dei ḍāka e delle ḍākinī,
dimora l’indistruttibile forma di saggezza che equipara il saṃsāra al nirvāṇa,
incarnazione di tutti gli infiniti buddha: Padmasambhava, il signore nato dal lago.
Il potere della sua compassione prende magicamente forma.
Circondato da una folla di yogin e siddha maschili e femminili,
così da concedere la tua benedizione a noi, tuoi figli e figlie devoti,
emergi dal cielo, nella danza di vajra del comportamento yogico,
e ti manifesti come nostro protettore, tu che hai domato i māra, o drala werma:
O grande vidyādhara, supremo ornamento di questo mondo,
tu che brandisci la spada della saggezza, le frecce e l’arco,
possente, poderoso conquistatore di legioni di nemici samsarici,
Essere supremo, grande leone, gemma, Sengchen Norbu Dradul, con schiere di aiutanti:
il tuo intero seguito, ciascuno di coloro che lo compongono,
con voce tonante lancia il grido dei guerrieri: Ki Ki! So So!
Il tuo leggendario stendardo, emblema di buoni auspici, garrisce alto nel cielo,
il tuo destriero, il supremo cavallo di vajra, calpesta sotto gli zoccoli
i cuori e la forza vitale dei creatori di ostacoli e dei demoni damsi .
Dalle dense nubi delle tue benedizioni si riversa un’infinita pioggia di siddhi!
Quando noi, esseri fortunati, ti presentiamo le nostre offerte, quando ti magnifichiamo,
sia la tua compassione illimitata: vieni, ora, in questo luogo!
Accetta la migliore fra le offerte: questo nettare, trionfale bevanda dei guerrieri!
Accetta questa offerta di torma, che possiede la forza vitale ed esaudisce ogni desiderio!
Accetta questa inebriante offerta di acqua per le abluzioni!
Accetta questa offerta di fumo, chiara luce e fragrante incenso!
Accetta questa offerta di seta, stendardi e musica!
Accetta questa offerta segreta, le esperienze di beatitudine e vacuità!
Accetta questa offerta dell’intero universo rappresentato da una croce fatta di fili!
Accetta questa offerta di saggezza primordiale che equipara tutte le cose!
Guarda a noi con compassione, o Leone possente e prezioso!
Non dimenticare mai la tua promessa, poiché sei l’emanazione di Mañjuśrī, Avalokiteśvara e Vajrapāṇi!
Da ora fino all’Illuminazione, non allontanarti mai da noi!
Proteggici, difendici, concedici le tue benedizioni, compi le tue azioni illuminate!
Tu incarni l’amore, l’empatia suprema,
sei dotato di tutte le armi della grande compassione.
Nel soggiogare le forze negative sei il migliore;
sei colui che dissolve tutte le paure dei quattro māra!
Suscita il potere della tua onnisciente mente di saggezza,
e riversa la tua vasta benedizione nel nucleo stesso dei nostri cuori!
Cospargi di saggezza primordiale i nostri canali, i venti interni e la consapevolezza,
e fa’ che qualsiasi nostra azione si trasformi in sentiero per l’Illuminazione!
Concedici i siddhi del potere e della padronanza
delle due attività di annientamento e di amore per gli esseri senzienti,
così da controllare in modo straordinario i mantra impetuosi che soggiogano i māra,
e poter volgere al Dharma le menti degli esseri senzienti!
All’interno di questo segreto tesoro, il nodo infinito che è il nostro cuore,
spalanca la porta alle gemme della memoria, dell’ingegno e dell’intelligenza!
Fai che le attività altruistiche siano vaste come lo spazio,
e fai il bene nostro e altrui, secondo quanto desiderano le nostre menti!
Dacci la mente risvegliata della bodhicitta, e agisci come il bodhisattva Samantabhadra.
Poi, fai che nel seguire il veicolo sublime del profondo Vajrayana,
la nostra realizzazione dei sentieri e delle fasi cresca sempre più,
e che velocemente conseguiamo la completa liberazione, il supremo stato illuminato dei vittoriosi!