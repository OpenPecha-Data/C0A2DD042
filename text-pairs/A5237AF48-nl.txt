Marmé Mönlam: Het gebed van de lichtofferande
Hung! U die alle boeddha’s van verleden, heden en toekomst belichaamt,
Edele die de Duisternis van Onwetendheid Verdrijft, samen met al uw godheden,
meester, vajra-vorsten en uw gemalinnen,
onmetelijke samenkomst van broeders en zusters, zo groot als een oceaan –
u allen, niet één uitgezonderd, bezie ons met uw liefde en,
hier verblijvend in deze mandala van Opperste Verlichting,
wees getuige van de vervulling van onze wensen en gebeden!
Vajra-vorsten, glorieuze belichamingen van alle boeddha’s,
verheven gezellinnen van de boeddha’s, de moeders die de boeddha’s het leven schenken,
emanaties van hun wijsheidsgeest, kinderen van de boeddha’s, dragers van het onderricht van de ontwaakte geest van bodhicitta,
broeders en zusters, samenkomst van vidyadhara’s die één en dezelfde samaya delen –
vanaf nu totdat verlichting is gerealiseerd,
en zonder me ooit te verlaten, verblijf als het juwelensieraad op de kruin van mijn hoofd!
Wanneer alle waarnemingen uit verleden, heden en toekomst van mijn lichaam, spraak en geest verrijzen –
zelfs die in mijn dromen en terwijl ik slaap:
moge ik ze zien als yabyum-lama en vajra-broeders en -zusters!
Moge ik uw lichaam, spraak en geest behagen en
moge ik u dienen met de diepste devotie en het grootste respect!
Wanneer wat ik waarneem in dit leven vervaagt en zodra, op het moment van sterven,
de stralende helderheid van het Dharmakaya daagt –
doordat ik onderricht ontving over hoe de vaardigheid om de herkenning ervan te vervolmaken en
het ‘grenzeloze licht’ van de Dharmakaya-Amitabha niet te verlaten,
moge ik worden bevrijd in de Dharmakaya-ruimte van oorspronkelijke zuiverheid!
Als mijn rigpa zijn eigen gedachten en emoties niet in het Dharmakaya vervolmaakt heeft en
waarnemingen en gewaarzijn van de bardo opkomen als godheden die uit zichzelf verrijzen −
die mijn geest tot zijn eigen zuivere energie introduceren en
zich manifesteren als geluid, kleur, licht en stralende helderheid, met een eigen uit zichzelf ontstane klank −
moge ik worden bevrijd in het zuivere Sambhogakaya-rijk, volledig met zijn vijf zekerheden!
Dus, als mijn rigpa zich niet volledig ontwikkelt en
ik door de misleidende verschijnselen van de bardo van wording afgeleid word,
moge ik me dan de vajra-vorst en zijn gemalin herinneren en,
volledig omringd door een schare daka’s en dakini’s:
op grond van dit licht van verschijnselen en stralende helderheid,
moge ik worden bevrijd in het zuivere hemelse rijk!
Terwijl ik zie hoe de rijken van de zes klassen van wezens door hun karma uit het verleden worden beheerst,
en ik, gedreven door gewoontepatronen, ronddool in dit samsara,
heb ik door het gezamenlijk beoefenen van deze diepzinnige opwekkings- en voltooiingsfasen
een vrij en gunstig menselijk lichaam verkregen;
door de voorspoedige tendrel van onze samenkomst in deze ene mandala en
door de samadhi van concentratie op deze ene lamp:
mogen wij allen in deze ene mandala samenkomen en nooit meer uiteengaan!
Op dat moment, transformerend in de edele, verheven yidam en
door de liefhebbende vriendelijkheid van de vajra-meester:
moge mijn bewustzijnsstroom doordrongen worden van volmaakt horen, contemplatie en meditatie;
en terwijl ik door beoefening volgens de Dharma alle kwaad en gevaar tot bedaren breng:
moge ik het ultieme resultaat van verworvenheid realiseren!
Als iemand die het verheven juweel van de twee siddhi’s draagt
in de rijken van de zes klassen van onzuivere wezens,
of dat nu is als krijger, koopman, paria of priester,
als arbeider, vrouw, kind of shramana,
als wijsgeer, deskundig in alle vormen van geleerdheid,
als iemand geboren in een eervolle familie of in één met een slechte naam,
als iemand van laag of hoog aanzien, als kreupele of leraar van de Boeddhadharma,
als vogel, dier of bedelaar in een stad –
om een ieder te onderwijzen in dat wat hij of zij nodig heeft:
moge ik verschillende vormen aannemen om wezens daarin te oefenen!
Generositeit, aangename spraak, de juiste boodschap en verdienstelijk gedrag –
me houdend aan deze vier manieren om volgelingen aan te trekken en
vaardig in een ontelbaar aantal methoden:
moge ik een regen van Dharma laten neerdalen, al naar gelang ieders behoeften;
de zes klassen van wezens, mijn vaders en moeders, uit samsara bevrijden; en
moge ik een lamp zijn die de duisternis van onwetendheid verdrijft!
Omdat alles wat verschijnt en bestaat, samsara en nirvana, vanaf het allereerste begin volkomen volmaakt in de uitgestrektheid van de dharmadhatu besloten ligt,
en onwetendheid, eenmaal gezuiverd, de natuurlijk verrezen verheven vajra is:
mogen alle wezens, moeiteloos en allemaal tegelijk,
ondeelbaar één worden met de yidam, het hoofd van de boeddhafamilies;
en mogen zij de vervulling van non-dualiteit verkrijgen!